<!DOCTYPE html>
<html>
	<head>
		<title></title>
		<meta content="text/html; charset=UTF-8" http-equiv="Content-Type" />
		<link href="../../../files/_css/theme000.css" rel="stylesheet" type="text/css" />
		<script src="../jq/jquery.js">
</script><script src="../../../files/_js/jqpublish_crossReferences.js">
</script>
	</head>
	<body>
		<h2>
			Da Qin Jin Jiao Stele Text</h2>
		<p>
			碑文正文</p>
		<p>
			粵若常然真寂，先先而無元，窅然靈虗，後後而妙有。惣玄摳而造化，妙衆聖以元尊者，其唯　我三一妙身无元真主阿羅訶歟？判十字以㝎四方，皷元風而生二氣。暗空易而天地開，日月運而晝夜作。匠成厏物，然立初人。別賜良和，令鎮化海。渾元之性，虗而不盈。素蕩之心，夲無希嗜。洎乎娑殫施妄，鈿飾純精。閒平大扵此是之中，隟冥同於彼非之內。是以三百六十五種，肩随結轍。𥪰織法羅，或𢫾物以託宗，或空有以淪二，或禱祀以邀福，或伐善以矯人。智慮營營，恩情役役。茫然無得，煎迫轉燒，積昧亡途，久迷休復。於是　我三一分身㬌尊弥施訶戢隱真威，同人出代。</p>
		<p>
			神天宣慶，室女誕聖於大秦。㬌宿告祥，<span style="background-color:#ffa07a;">波斯</span>覩耀以来貢，圓卄四聖有說之舊法，理家國扵大猷。設　三一浄風無言之新教，陶良用於正信。制八境之度，鍊塵成真。啟三常之門，開生滅死。懸㬌日以破暗府，魔妄於是乎悉摧。棹慈航以登明宮，含靈扵是乎既濟。能事斯畢，亭午昇真。<span style="background-color:#ffff00;">經留廿七部</span>，張元化以發靈開。法浴水風，滌浮華而潔虗白。<span style="background-color:#00ff00;">印持十字</span>，融四照以合無抅。擊木震仁惠之音，東礼趣生榮之路。存鬚所以有外行，削頂所以無內情。不畜臧獲，均貴賤於人。不聚貨財，示罄遺於我。齋以伏識而成，戒以靜慎為固。七時礼讚，大庇存亡。七日一薦，洗心反素。真常之道，妙而難名，㓛用昭彰，強稱㬌教。惟道非聖不弘，聖非道不大。道聖符契，天下文明。</p>
		<p>
			　太宗文皇帝，光華啓運，明聖臨人，大秦國有上德曰阿羅末，占青雲而載<span style="background-color:#ffff00;">真經</span>，望風律以馳艱險。貞觀九祀，至扵<span style="background-color:#ffa500;">長安</span>。　帝使宰臣房公玄齡，惣仗西郊，賔迎入內。翻𦀰書殿，問道禁闈。深知正真，特令傳授。</p>
		<p>
			貞觀十有二年秋七月，詔曰︰「道無常名，聖無常體，随方設教，密濟群生。大秦國大德阿羅夲，逺将𦀰像，来獻上亰，詳其教旨，玄妙無為，觀其元宗，生成立要。詞無繁說，理有忘筌，濟物利人，宜行天下。所司即於亰義寧坊造大秦寺一所，<span style="background-color:#ee82ee;">度僧廿一人</span>。宗周德喪，青駕西昇。巨唐道光，㬌風東扇。旋令有司將　帝寫真轉摸寺壁。天姿汎彩，英朗㬌門。聖迹騰祥，永輝法界。案《西域圖記》及漢魏史策︰大秦國，南統珊瑚之海，北極衆寶之山；西望仙境花林，東接長風弱水；其土出火𦀸布、返䰟香、明月珠、夜光璧；俗無寇盜，人有樂康。法非㬌不行，主非德不立。土宇廣濶，文物昌明。　髙宗大帝，克恭纘祖，潤色真宗；而扵諸州各置㬌寺，仍崇<span style="background-color:#fff0f5;">阿羅夲</span>為鎮國大法主。法流十道，國冨元休；寺滿百城，家殷㬌福。聖曆年，釋子用壯，騰口於東周。先天末，下士大笑，訕謗於西鎬。有若僧首羅含，大德及烈，並金方貴緒，物外髙僧，共振玄網，俱維絶紐。　</p>
		<p>
			&nbsp;</p>
		<p>
			玄宗至道皇帝，令寧國等五王，親臨福宇，建立壇場。法棟暫橈而更崇，道石時傾而復正。天寶初，令大将軍髙力士，送　五聖寫真，寺內安置；賜絹百疋，奉慶睿圖。龍髯雖逺，弓劒可攀；日角舒光，天顏咫尺。三載，大秦國有僧佶和，瞻星向化，望日朝尊。詔僧羅含、僧普論等一七人，與大德佶和，於興慶宮修㓛德。於是天題寺牓，額戴龍書；寶裝璀翠，灼爍丹霞；睿扎宏空，騰淩激日。寵賚比南山峻極，沛澤與東海齊深。道無不可，所可可名；聖無不作，所作可述。　肅宗文明皇帝，於靈武等五郡，重立㬌寺。元善資而福祚開，大慶臨而皇業建。　代宗文武皇帝，恢張聖運，從事無為。每於降誕之辰，錫天香以告成㓛，頒御饌以光㬌衆。且𠃵以美利，故能廣生。聖以體元，故能亭毒。　我建中聖神文武皇帝，披八政以黜陟幽明，闡九疇以惟新㬌命。化通玄理，祝無愧心。至扵方大而虗，專靜而恕，廣慈救衆苦，善貸被羣生者，我修行之大猷，汲引之階漸也。若使風雨時，天下靜，人能理，物能清，存能昌，歿能樂，念生響應，情發目誠者，我㬌力能事之㓛用也。大施主金紫光祿大夫、同朔方節度副使、試殿中監、賜紫袈裟僧伊斯，和而好惠，聞道勤行。逺自王舍之城，聿来中夏，術髙三代，藝博十全。始効節於丹庭，乃策名於王帳。中書令汾陽郡王郭公子儀，初惣戎於朔方也，　肅宗俾之從邁。雖見親於卧內，不自異於行間。為公爪牙，作軍耳目。能散祿賜，不積於家。獻臨恩之頗黎，布辞憩之金罽。或仍其舊寺，或重廣法堂。崇飾廊宇，如翬斯飛。更効㬌門，依仁施利，每嵗集四寺僧徒，虔事精供，俻諸五旬。餧者来而飰之，寒者来而衣之，病者療而起之，死者葬而安之。清節達娑，未聞斯美。白衣㬌士，今見其人。願刻洪碑，以揚休烈。詞曰︰　真主元元，湛寂常然。㩲輿匠化，起地立天。分身出代，救度無邊。日昇暗滅，咸證真玄。赫赫文皇，道冠前王；乗時撥乱，𠃵廓坤張。明明㬌教，言歸我唐。翻經建寺，存歿舟航；百福偕作，萬邦之康。　髙宗纂祖，更築精宇，和宮敞朗，遍滿中土。真道宣明，式封法主；人有樂康，物無灾苦。玄宗啓聖，克修真正；御牓揚輝，天書蔚映。皇圖璀璨，率土髙敬；庶績咸熙，人賴其慶。　肅宗来復，天威引駕；聖日舒晶，祥風掃夜。祚歸皇室，祆氛永謝；止沸㝎塵，造我區夏。　代宗孝義，德合天地；開貸生成，物資美利。香以報㓛，仁以作施；暘谷来威，月窟畢萃。　建中統極，聿修明德；武肅四溟，文清萬域。燭臨人隱，鏡觀物色；六合昭蘇，百蠻取則。道惟廣兮應惟宻，強名言兮演三一；主能作兮臣能述，建豊碑兮頌元吉。 大唐建中二年嵗在作噩太蔟月七日大耀森文日建立，　時法主僧寧恕知東方之㬌衆也。 朝議郎前行台州司士參軍呂秀巖書 　 助撿挍試太常卿賜紫袈裟寺主僧業利(4)</p>
		<p>
			&nbsp;</p>
	</body>
</html>
